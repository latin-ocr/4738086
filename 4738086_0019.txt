10

Primum regni custodiendi officium, quo apud eum chorus
senum fungitur, re vera obtinuit Artabanus ⁸). Nec vero mirum
ost grave illud munus ab Aeschylo ad chorum esse delegatum.
Etenim Aeschylus, cui chorus est gravissimus, hic, ut eum quam
vehementissime posset facere de barbariae calamitate dolentem
atque deplorantem, quam artissime eum coniungeret oportebat
cum barbariae salute. Euripides, opinor, si eandem rem tra-
ctasset, Artabanum auctoritate sua indutum induxisset chorumque
Persarum minus illustrium inter actorum dialogos passim flebilia
quaedam atque imbecilla fecisset intercinentem.

Deinde, quod attinet ad nuntios a Xerxe Susa missos,
recedit ab historia Aeschylus. Blomfieldius (praef. XI) eum
dicit offendere veri similitudinem, cum chorum faciat dicentem
nullum ab exercitu nuntium Susa pervenisse (v. 14 sq.). At
non sunt adeo premenda chori verba: de Hellesponti transitu,
de sollemni exercitus recensione apud Doriscum habita ipse
certiorem se factum esse declarat (v. 66 sqq. , 953). Sed
posteriorum rerum nuntios poeta sane removet. Ex Herodoto
audimus de nuntio Athenis captis Susa misso (VHI, 54). Qui
ut ab Aeschylo removeretur, poetica quidem ratio non postu-
labat: imo per se vehementer tragica erat mirae laetitiae in
gravissimum luctum conversio cladis nuntio parta, quam belle
describit Herodotus (ibid. 97, 99). At vetabat ratio popularis
inducere in tragoediae exordio barbaros superbientes Atheni-
ensium calamitate: cuius memoria potius erat lenienda (cf. v.
342 sqq). Nuntios teste Herodoto (ibid. 98) Susa pertulerunt
veredarii publici per singulas stationes dispositi, quibus apud
Persas nomen erat angaris. Aeschylus eo quoque apte ab
historia recedit, quod nuntium facit unum e Xerxis exercitu
(v. 261 sq.) eumque non maritimo itinere missum (hoc autem
quippe breviore et celeriore missum eum a poeta induci opor-
tuisse veri similitudinis gratia ieiunior-dumtaxat iudex dixerit),
sed terrestris itineris socium (v. 480), qui mala narrare possit
omnia „facundia praesenti“ (Hor. A. P. 184).

Postremo apud Aeschylum Xerxes multo maturius et multo

8) Herodot. VII, 52.

