9

situ Athenarum deque hominum multitudine, opibus, armis,
imperio sciscitatur (v. 158—247). Inter quae accurrit homo
a Xerxe missus, qui subito metum in luctum convertit. Primo
cum magna perturbatione effundit cladis nuntium, identidem
interruptus chori lamentis; deinde ab Atossa‚ quae grave tantisper
silentium obtinuit, graviter admonitus, ut animum confirmet,
postquam renuntiata Xerxis salute paullum eam erexit, de
ducibus caesis, de utriusque classis summa, de Athenarum
salute eam facit certiorem3 postremo rem omnem ordine exponit.
Tum Atossa, quid in praesenti necessitudine chorum facere
velit, elocuta, ut res sacrificales comparet, intro abit (v.
248·—526). Chorus interim ingentem Xerxis calamitatem de-
plorat, cui opponit Darii felicitatem (v. 527—600). Reversa
in scenam Atossa ad inferias peragendas sese accingit. Quas
dum peragit, chorus carmine queribundo carum regem Darium
ex inferis excitare studet (v. 601-681). Escendit is in tumuli,
qui in postica scenae parte eminet ⁷), fastigium et, quid acciderit,
cum frustra quaesiverit e choro verecundia constricto, ex Atossa
comperit. Gravissime accusat filii insolentiam, cuius poenam
dicit nondum esse exhaustam, sed superesse malum gravissimum,
internecionem exercitus, quem ille in Graecia reliquerit. Choro,
quem docuit non salvos fore Persas, nisi bellando adversus
Graecos prorsus abstineant, ut Xerxem ab insolentia abducat,
praecipit3 Atossae mandat, ut dignum ornatum obviam ferat
filio cum veste discissa appropinquanti utque eum consoletur.
Deinde ad inferos redit (v. 682—844). Postquam Atossa ad
procurandum mandatum de scena decessit (v. 853), chorus
carmine Darii res mirifice praedicat, postremo ad querendam
praesentem miseriam redit (v. 854—885).. Tum in scenam
prodit cum paucis satellitibus et veste discissa afflictus aerumna
atque pudore suffusus Xerxes. Alterno huius et chori cantico
eiulationis atque desperationis plenissimo tragoedia finitur (v.
886—1048).

Poeta in fingendo argumento complures historiae mutationes
fecit.

⁷) Siebelis. p. 35.

